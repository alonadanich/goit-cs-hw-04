Небо було рожеве. А це краще за червоне — так постановила Ель, коли нас знову почав пробирати страх. Дідо завжди нам казав: «Небо на ніч червоніє — то моряк собі радіє; як зрання червоним грає — то моряк біди чекає». А дідо — колишній моряк. Вітер був холодний і дедалі холоднішав. Обличчя Ель покреслили сльози, пальці сіпались. Я сама не могла вгамувати дрижу.

Ми трималися за руки і йшли за запахом, аж поки всі вулиці й алеї з високими велелюдними будинками не злилися в єдиний зловісний, темний дім, де вбивці дітей жили, чаїлися і стерегли. Та ми нікого не бачили. Нікого не чули. Наче знов опинились у Задзеркаллі. У безпеці й у страху. Мінявся тільки запах лиману — він дужчав, ближчав.

Гавань — мастило, паливо, метал і сіль. Мартини вже попрокидалися, кричали, мов молоді півники. Ми зупинилися при дерев’яному складі, обідраному і почорнілому від вологи. Перед ним — кран із гаком, що бовтався на поіржавілих ланцюгах, і кам’яний укіс, що стрімко зникав під водою.

Приплив. Єдиний годящий час для виходу у відкрите море.

Ель усе міцніше стискала мені руку, і ми вдивлялися в усі ці гойдливі круглі буї і довгі понтони. Бачили яхти, білі й гладенькі, з деренькучими металевими щоглами. І далі, за лиманом, — танкер на обрії. Та все це нам було непотрібне. Ми не за цим усім сюди прийшли.

Я порилася в рюкзакfу, знайшла мамину пудреницю. Взялася витирати спонжиком щоки Ель.

— У тебе очі геть червоні, — прошепотіла я, поки вона вдавала, що їй не боляче.

— А в тебе досі кров іде, — прошепотіла вона у відповідь голосом, хрипкішим за мій, хоч кричала я більше.

— І що ж тут роблять дві дівулі о такій годині ночі, га?

Від його ліхтарика я примружилась, та коли придивилася — чоловік був точно таким, як його описувала мама: груба шкіра, прогалини між зубів, біла густа борода. Старий морський вовк.

— Мене звати Елліс, — сказала Ель.

Я відчула, як кінчики її нігтів упиваються мені в пальці, та її голос був спокійний, мов води цієї гавані.

— А це моя сестра-близнючка Катріона.

— Та ну?

Тоді він підійшов ближче, і, коли похитнувся, я вчула запах рому. Серце забилося швидше. Я розправила плечі.

— Ми хочемо в команду на Піратський корабель.

Світло від ліхтарика застрибало запаморочливими білими колами, від чого очі в мене прищулились і засльозилися. А тоді він мовив лайливе слово (з лексикону діда, але не з улюблених) і став від нас задкувати — очі розчахнуті, мов у тих масок ґребо з Кот-д’Івуару, що були в дідових енциклопедіях.

— Стійте на місці, гаразд? Не йдіть нікуди. Гаразд?

— Так, а корабель скоро буде? — спробувала крикнути Ель, коли він зник у тіні складського приміщення.

Ми почули, як двері з рипінням розчахнулися й затраснулись, а потім Ель обернулася до мене, видала задушливий хрип і відпустила руку.

— Ой, ні! Джемпер. Ми забули зняти з тебе джемпер!
Раптом я відчула дещо гірше, ніж просто переляк. Наче я плавала десь на глибині в холодній чорній воді, а тоді мене дістали й витягли на поверхню, та я все не могла згадати, як дихати. Впустила рюкзак на землю, стягнула із себе пальто, і хоч усе тіло боліло, хоч пальці Ель щипали й шкрябали шкіру, я зняла через голову джемпер і кинула його на кам’янисту землю, наче він кишів павуками. І почула від нього запах — кислий і теплий.

— Що з цим робитимемо? — спитала Ель уже не спокійним і не тихим голосом. — Він повернеться. Він зараз повернеться!

Вона забігла за склад, підібрала зламане швартове кільце, вкрите пластівцями іржі. Ми обв’язали навколо нього рукави джемпера, затягнули морські вузли — руки холодні, зуби цокотять, — тоді побігли назад до брижуватої води поза гаванню і закинули його якнайдалі. Джемпер голосно плюхнув. Поки ми прибігли назад до кам’яного укосу, то захекались і так силилися стримати плач, що горлом знов ішов задушливий хрип.

Коли раптом вітер змінив напрямок, відштовхнув нас від берега, мені здалося, мов я знову вчула запах крові, кислий і темний. Та солоне море, як і стискання руки Ель, виявилося сильнішим.

— Мудрий моряк ніколи не виходить із порту по п’ят­ницях, — прошепотіла я.

Ель до болю зчепила мені пальці.

— Зараз уже субота, дуриндо.

Та я знала, що вона так само налякана. Знала, що вона міркує, чи не запізно вже відступати.

— Ель, з нами все буде добре?

Ми задивилися в далечінь — поза лиман, поза острів Інчкіт і той танкер на обрії. Тремтіли, усе трималися за руки, стояли так близько, що чули серцебиття одна одної, а червоне небо насувалося тим часом із Північного моря, ширилося, мов синець. Ель не дивилася на мене, доки заграва не наповзла на хвилеріз.

А тоді вона всміхнулася. Широка жаска усмішка — я знала, що сестра хотіла так усміхатися ще на тих нескінченних безлюдних вулицях. Ель не вгавала навіть тоді, як ми зачули перший двигун, першу сирену. Чи коли двері складу знову зі скрипом прочинилися й затраснулись.

Вона усміхалася, усміхалася й усміхалася.

— Ми ніколи одна одну не покинемо. Нумо, кажи!

Кроки хрупали все ближче. Ще одна лайка, вже гучніша. Стільки світла, що ми геть не бачимо лиман. Тільки одна одну.

— Ми одна одну не покинемо, — прошепотіла я.

Вона ще дужче стисла мені руку, і я сковтнула слину, дивлячись, як усміх тоншає, темнішає, а тоді зникає.

— Ніколи, аж до смерті.

— З вами все буде гаразд, — сказав чоловік, тільки вже не старий морський вовк.

Жінка з добрими очима і тьмянішим ліхтарем стала між нами, простягнула вільну руку.

— Тепер усе буде гаразд.

***
Того дня почалося наше друге життя.

Частина перша
Розділ 1
Мене не було поруч, коли сестра померла.

Росс телефонував. Лишив близько дюжини повідомлень на голосовій пошті, поки я їх прослухала, і кожне — розпачливіше за попереднє. Соромно зізнатися, що я завжди спершу слухала його голос, такий знайомий і забутий, він майже не змінився, і лише потім чула слова.

Я дивлюся телевізійні новини в терміналі 4 Аеропорту Джона Кеннеді під час семигодинної зупинки між рейсами, яка виїдає мені здоровий глузд. Аж тоді доводиться ввімкнути ноутбук і подивитися самій. Сидячи на високому стільці в галасливій і надто світлій забігайлівці «Шейк-шек», забувши про свій чизбургер, я прогортаю перші три звіти на новинній сторінці «Бі-бі-сі Шотландія», у розділі «Единбург, Файф та Іст». Певно, мені має бути так само соромно за те, що першим я там бачу Росса. Навіть іще до чорного заголовка: «Росте занепокоєння долею жінки, яка зникла в порту Літа».

Під вищим фото напис: «День перший, 3 квітня», — але на світлині вже ніч. Росс крокує низькою кам’яною стіною поруч із лиманом, між двома сріблястими ліхтарями, що відкидають круглі пласкі плями світла. Хоч обличчя його повернуте геть від об’єктива, таку тривогу ні з чим не сплутаєш: плечі високо підняті, руки зчеплені в кулаки. Фотограф упіймав яскраві фари синьо-помаранчевого рятувального човна, що саме повертався до берега. Росс стоїть обличчям до нього і до крижаної лютої хвилі, що розбивається об край пірса. Невдовзі після її зникнення розпочався шторм — це Росс повторював не в одному, а в кількох повідомленнях, наче я не відповідаю тільки через те, що не знаю цього жахливого додаткового факту.

Мені знадобляться ще два келихи «мерло» в темнішому, тихішому барі, на достатній від «Шейк-шек» відстані, щоб я змогла запустити перше відео. «День другий, 4 квітня». І навіть тоді, коли на екрані виринає фото Ель (сестра сміється, голова закинута назад у позі, яку вона сама зав­жди називала «Наче, бляха, незаймана», шовкова прозора блуза, срібно-біляве волосся в зачісці «боб»), я здригаюся, тисну паузу, заплющую очі. Майже машинально запускаю пальці у своє скуйовджене задовге волосся. Допиваю вино, замовляю третій келих, і офіціант, що мені його приносить, так довго і пильно вдивляється в екран ноутбука, що я вже думаю, чи не вхопив його інсульт. А тоді, ясна річ, здогадуюся. Такі речі інколи забуваєш — дивина просто. Факти з життя, що колись були природними, мов дихання. Офіціант гадає, що дивиться на мою фотографію. А під нею слова: «Елліс Мак-Олі — мертва чи жива?»
Я виймаю з вух навушники.

— Моя сестра-близнючка.

— Мені шкода, мем, — каже він із мегаватовою усмішкою, таким тоном, наче ніколи в житті ні за чим не шкодував. Ці постійні всміхання й «мемкання» мене виснажують, від них я нерозсудливо западаю в лють. Це єдиний звичай в Америці, за яким я не сумуватиму, і через те ще дужче втомлююся, ще дужче ятрюся. Згадую свій багатоквартирний будинок на Пасифік-авеню. Гарячий божевільний цирк на дощатому променаді й пляжі Масл-біч. Гарячі божевільні ночі з танцями в підвальних клубах, де стіни спливають потом. Прохолодний бірюзовий спокій океану. Океану, який я люблю.

Я роблю ще один великий ковток вина, вставляю навушники і натискаю кнопку відтворення. Після фотографії Ель виникає репортерка: молода і щира, певно, років двадцяти, волосся навіжено хвиськає навколо голови.

«Уранці третього квітня тридцятиоднорічна Елліс Мак-Олі, мешканка Літа, вийшла в море з цього яхт-клубу, що в гавані Ґрентон на Фірт-ов-Форт, і відтоді її більше не бачили».

Я здригаюсь, коли камера відсувається від яхт-клубу на широкий план, виявляючи далеку залізницю і автомобільні мости в Квінзферрі на заході, тоді веде назад на схід, до скель Ерлзферрі й Норт-Бервіка. Між ними — сірий лиман і низьке пасмо пагорбів у Кінґгорні й Бьорнтісленді. Потім — назад до гавані з її гойдливими круглими буями, довгими понтонами і білими яхтами з деренькучими металевими щоглами. Низький кам’яний укіс, що спускається у воду. Інший кран. Складу немає.

Як же я не збагнула раніше, що це та сама гавань — місце, про яке я вже десятиліттями не згадувала, — проте ось воно, майже не змінилося. Шию зсудомило морозом. Страх, який мені хотілося досліджувати не більше, ніж всі ті думки, що ширяли в голові з тих пір, як голосові повідомлення почали сповнювати мою скриньку. Я знову тягнуся по вино, відчуваючи полегкість, коли замість гавані на екрані виникають архівні кадри з рятувальними човнами і гелікоптерами.

«На сполох забили, коли міз[2] Мак-Олі не повернулася до яхт-клубу “Роял форт”. Пізніше було встановлено, що того ж дня вона не дісталася гаданого пункту призначення в Анструтері. До пошуку також долучилися берегова охорона і Королівська національна спілка рятувальних човнів, але їхнім зусиллям суттєво перешкоджають погані погодні умови».

Чоловік пикатий, майже полисілий, серйозний, як і репортерка, проте з блиском в очах, наче він цю серйозність удає. Вдивляється в камеру, схрестивши руки на грудях. Під його завеликим черевом: «Джеймс Петон, береговий рятувальник Її Величності, координатор рятувальних операцій м. Абердин».

«Ми знаємо, що міз Мак-Олі була досвідченим мореплавцем…»

«Та невже», — думаю я.

«…але, зважаючи на середню швидкість вітру в лимані вранці третього квітня, ми виснуємо, що жінка зникла приблизно за шість годин до того, як забили на сполох».

Він замовкає, і хоч його знімають тільки по пояс, я здогадуюсь, що чоловік розставив ноги, мов стрілок. Хіба що плечима не стенає.

«Протягом останніх трьох діб температура в затоці не піднімалася вище від семи градусів за Цельсієм. За таких умов у воді людина живе не більше трьох годин».

«Козел», — думаю я. Голосом Ель.

Камера розвертається до репортерки, яка так само вдає, що не переймається своєю зіпсутою зачіскою. «Наразі, під кінець другої доби пошуків і за дедалі гірших умов, надія на повернення Елліс Мак-Олі цілою та не­ушкодженою швидко згасає».

Екран заповняє фотографія Ель і Росса з якогось відпочинку — суцільна засмага й білі зуби. Він закинув руку їй на плече, вона похилилася до нього, злегка випнула підборіддя, ось-ось засміється. Я розумію, чому репортаж був такий чіпкий та розлогий. Вони гарні. Дивляться одне на одного, мов спраглі й задоволені водночас. Від цієї інтимності мені стає не по собі, вино в шлунку кисліє.

Я беру телефон, відкриваю застосунок з погодою. Единбург так само на другому місці після лос-анджелесівського району Веніс. Я довго не загадуюсь, чому так. Шість градусів і сильний дощ. Визираю у вікно, в темряву, дивлюся на довгі білі лінії посадкових вогнів.

У Великобританії ще й шостої ранку немає, а вже з’явилось нове відео: «День третій, 5 квітня». Я його не дивлюся. Знаю, що нічого не змінилося. Знаю, що її так і не знайшли. Знаю, що зараз, на відміну від учора, уже й ніхто не сподівається. Унизу — ще одна фотографія, зроблена, якщо вірити підпису, менше двох годин тому. «Лікар, чоловік зниклої жінки з Літа, втрачає надію». Від фотографії мені перехоплює дух. На нього боляче дивитись. Кому завгодно було би боляче на нього дивитись. Росс сидить навпочіпки під низькою стіною, коліна задерті до підборіддя, руки зчеплені на потилиці, лікті стиснуті й виставлені вперед, мов щит. Поруч із ним стоїть чоловік у довгому анораку і, очевидно, щось говорить, але Росс на те не зважає. Натомість дивиться на лиман, рот у нього роззявлений, зуби вишкірені в гримасі відчаю і жаского горя — я майже його чую.

Із надто голосним ляском я закриваю ноутбук. Допиваю вино, а люди вже обертаються в мій бік. Рука тремтить, в очах пече. Попереду бовваніють довгі години між Нью-Йорком і Единбургом, та водночас їх буде замало. Я не хочу повертатися. Усе б віддала, усе, щоб ніколи, ніколи більше туди не повертатися.

Я встаю, щоб піти до іншого бару, мені вже несила терпіти цього «мемкального» офіціанта. Хапаю ноутбук, сумку, кидаю на стіл двадцятку. Кепсько тримаю рівновагу, вихляючи між столиками. Певно, треба було таки з’їсти той бургер. Але байдуже. Усе це нічого не важить.

Люди досі на мене витріщаються, і я гадаю, чи не вимовила цього вголос, а тоді розумію, що насправді хитаю головою. Бо я мушу вірити. Мушу вірити в те, що нічого не змінилося. Що весь цей страх і трепетний жах нічого не значать. Я думаю про Единбург, про Літ, про той будинок із плаского каменю і з георгіанськими ажурними вікнами, що стоїть на Вестерик-роуд. Думаю про рідкозубий дідів посміх, і від цього паніка трохи вгасає. «Та воно й дірки від бублика не варте, тютічко».

Мене не було в Единбурзі, коли сестра померла. Мене не було ані в Аеропорту Лос-Анджелеса, ані в Аеропорту Джона Кеннеді. Не було навіть на балконі моєї каліфорнійської квартири, і я не дивилася на океан, і не пила вино «Зінфандел», і не вдавала, що перебуваю саме там, де завжди хотіла бути.

Мене ніде не було, коли сестра померла.

Бо вона жива.