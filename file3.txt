Ваш мозок наділений дивовижними можливостями, хоча, на жаль,
 не надає вам інструкції з їхнього використання. Таку інструкцію ви
 знайдете в цій книжці. Початківець ви чи експерт — ви відкриєте для
 себе нові вражаючі можливості вдосконалити свої знання й методи
 навчання, особливо в математиці й природничих науках.
 Математик ХІХ століття Анрі Пуанкаре колись описав, як йому
 вдалося розв’язати складну математичну задачу, над якою він без 
успішно працював кілька тижнів. Він узяв відпустку. Коли Пуанкаре
 заходив до автобуса десь на півдні Франції, розв’язання раптом спало
 йому на думку саме собою, вигулькнуло з тієї частини мозку, яка
 продовжувала працювати над задачею, поки він насолоджувався
 відпусткою. Він знав, що це розв’язання правильне, хоч й не
 розписував його на папері аж до повернення в Париж.
 Як розтлумачує у своїй книжці Барбара Оклі, те, що відбулося з
 Пуанкаре, може стосуватися й вас. Дивовижно, що людський мозок
 спроможний працювати над завданням навіть тоді, коли ви спите й
 нічого не усвідомлюєте. Але мозок робитиме це, тільки якщо ви
 концентрувалися на певному завданні перед сном. Уранці раптова
 здогадка може сяйнути у вашій голові й підказати розв’язання. Свідомі
 зусилля й зосередження перед відпусткою або сном важливі для
 приведення мозку в стан активності — інакше він працюватиме над
 чимось іншим. Математика та природничі науки в цьому сенсі нічим
 не відрізняються від усього іншого: ваш мозок працюватиме над ними
 так само, як і над гуманітарними науками, якщо саме цим ви останнім
 часом займали свою свідомість.
 У цій актуальній і захопливій праці ви знайдете також багато інших
 ідей і методик, як ефективно навчатися: книжка вбачає у на вчанні
 швидше цікаву пригоду, ніж важку працю. Ви побачите, як людина
 може сама себе дурити, ніби справді володіє знаннями. Ви знайдете
 тут способи втримувати увагу й розплановувати свої заняття. Ви
навчитеся виокремлювати найважливіші думки й утримувати їх у
 пам’яті. Опануйте описані тут прості й практичні методи — і ви
 зможете навчатися ефективніше, переживаючи менше розчарувань.
 Цей чудовий посібник збагатить не тільки ваше на вчання, але й життя
 загалом.
 Терренс Сейновскі,
 почесний професор Інституту біологічних досліджень імені Джонаса
 Солка
ПЕРЕДМОВА ДЖЕФРІ КАРПІКЕ
 Ця книжка може кардинально змінити ваші погляди на на вчання.
 Вона розповість про найпростіші, найефективніші й
 найпродуктивніші навчальні методики, відомі дослідникам. І все це ви
 дізнаєтеся, отримуючи задоволення від читання.
 Як не дивно, більшість людей під час навчання застосовують
 неефективні стратегії. Наприклад, у моїй лабораторії ми проводили
 спостереження за студентами коледжу, які засвоювали новий матеріал.
 Більшість удається до методу кількаразового перечитування — просто
 читають підручники чи конспекти багато разів. Ми, як і інші
 дослідники, виявили, що цей пасивний і поверховий метод часто дає
 мінімальний або нульовий ефект у навчанні. Ми називаємо це
 «працею намарно» — студент докладає зусиль, але не отримує
 результату.
 Ми вдаємося до пасивного перечитування не тому, що просто дурні
 чи ледачі. Ми стаємо жертвами когнітивної ілюзії. Коли перечитуємо
 матеріал знову і знову, він стає для нас знайомим, тобто наш розум
 легко його обробляє. Тоді ми починаємо думати: ця легкість свідчить
 про те, що ми добре засвоїли матеріал, хоча насправді це не так.
 Ця книжка розповість вам про цю й інші ілюзії в навчанні, дасть
 інструменти для спростування цих ілюзій. Пропоноване видання
 також розкаже вам про інші варті уваги методи (наприклад,
 пригадування), які можуть значно підвищити «коефіцієнт корисної
 дії» того часу, який витратили на навчання. Це дуже практична та
 ґрунтовна книжка, яка допоможе вам зрозуміти, чому одні навчальні
 методи значно ефективніші за інші.
 Ми на порозі великого прориву в знаннях про те, як навчатися
 ефективно. У світі нових ідей ця книжка стане для вас незамінним
 провідником.
 Джефрі Карпіке, викладач психології в Університеті Пердью
СЛОВО ДО ЧИТАЧА
 Люди, чия професія пов’язана з галузями математики й природничих
 наук, часто роками перебувають у пошуку ефективних методів
 навчання. Щойно хтось досягне цього — о щастя! — тепер обряд
 ініціації пройдений, можна долучитися до таємного товариства тих,
 хто практикує математику та природничі науки.
 Я написала книжку, щоб викласти ці прості методи на папері й дати
 вам змогу одразу почати ними користуватися. У ваших руках тепер ті
 концепції, на пошуки яких можна витратити довгі роки.
 Незалежно від рівня знань у математиці й природничих науках, ви
 можете змінити своє мислення й усе життя, якщо застосовуватимете ці
 методи. Якщо ви вже є експертом, цей погляд за лаштунки свідомості
 підкаже ідеї щодо того, як дати новий поштовх вашому
 вдосконаленню: певні методи, на перший погляд, навіть суперечать
 інтуїції (наприклад, самотестування), інші просто допомагають вам
 оптимально використати свій час під час виконання домашніх завдань.
 У вас виникають труднощі — тут ви знайдете структурований набір
 практичних методів, які допоможуть вам знову увійти в колію. Тим,
 хто хоче покращити знання в будь-якій сфері, ця книжка стане у
 пригоді.
 Це посібник для старшокласників, які люблять мистецтво й
 англійську мову, але відчувають огиду до математики. Це книжка
 також для студентів коледжу, які успішно вивчають математику,
 природничі й інженерні науки або бізнес, але не проти додати до свого
 арсеналу нових інтелектуальних прийомів. Це видання для батьків, чиї
 діти не можуть дати собі раду з математикою або ж, навпаки, хочуть
 досягти в ній неймовірних успіхів. Це книжка також для виснаженого
 працівника «з дев’ятої до шостої», якому не вдалося пройти
 сертифікацію, або ж для продавчині в цілодобовому магазині, яка
 працює в нічну зміну та мріє стати медсестрою (чи навіть лікарем). Це
 посібник для щораз більшої кількості людей, які займаються
самоосвітою; для вчителів і викладачів — не тільки математики,
 природничих, інженерних чи технологічних дисцип лін, а й тих, що
 працюють з освітніми програмами, психологією й бізнесом. Книжка
 буде цікавою навіть пенсіонерам, які нарешті мають час здобувати нові
 знання, наприклад, у комп’ютерних технологіях, або ж освоювати
 тонкощі вишуканої кухні. Це видання орієнтоване на читачів будь
якого віку, яким подобається вивчати щось нове.
 Словом, це книжка для вас. Приємного читання!
 Барбара Оклі, докторка наук, інженерка, учасниця ради
 Американського інституту медичної й біологічної інженерії, віце
президентка Товариства медично-біологічних інженерів Інституту
 електротехніки й електроніки
1. ВІДЧИНЯЄМО ДВЕРІ
 Яка ймовірність того, що ви, відчинивши холодильник, застанете там
 зомбі за плетінням шкарпеток? Приблизно такою самою була
 ймовірність того, що вразлива й чутлива особа з лінгвістичним
 нахилом, як я, може стати викладачем інженерних наук.
 Дитиною я ненавиділа математику і природничі науки. Вивчення
 математики і природничих наук у старших класах для мене скінчилося
 повним фіаско; я почала вивчати тригонометрію (курс «для
 заповнення прогалин») аж у 26 років.
 У підлітковому віці мені здавався безглуздим навіть простий
 принцип відображення часу на циферблаті годинника. Чому саме мала
 стрілка має показувати години? Чому не велика, адже година значно
 важливіша, ніж хвилина? Що ж той годинник показує: десять хвилин
 по десятій чи першу п’ятдесят? Мене це постійно збивало з пантелику.
 Із телевізором було ще гірше, ніж із годинником. У ті часи без пульта
 дистанційного керування я навіть не знала, якою кнопкою телевізор
 умикається. Я могла тільки дивитися якесь шоу в товаристві брата чи
 сестри. Натомість вони вміли не тільки вмикати телевізор, а ще й
 перемикати на канал із тією програмою, яку ми хотіли дивитися.
 Просто чудово.
 Споглядання власної технічної нетямущості та провальних оцінок із
 математики і природничих наук підводило мене до єдиного висновку
 — що я, напевно, не дуже розумна. Принаймні в цих науках. Тоді я
 цього не зауважила, але уявлення про себе як нездібну до техніки,
 природничих наук і математики формувало моє життя. Коренем
 усього цього була проблема з математикою. Я дійшла того, що почала
 думати про числа й рівняння як про щось схоже на смертельні
 хвороби — чого треба уникати будь-якою ціною. Тоді я не
 здогадувалася, що існують прості інтелектуальні прийоми, які могли
 би показати мені математику в іншому світлі, та що ці прийоми
 можуть допомогти не лише людям, які не тямлять у математиці, а
також і тим, хто успішно дає собі з нею раду. Я не усвідомлювала, що
 мій спосіб мислення є типовим для людей, переконаних у власній
 нездібності до математики та природничих наук.
 Тепер я розумію, що суть моїх проблем полягала у двох кардинально
 різних способах сприйняття світу. На той час мені був відомий тільки
 один спосіб навчатися — і, як наслідок, я була глухою до музики чисел.
 Та математика, якої навчають в американській системі освіти, може
 комусь видаватися святою і безгрішною «матір’ю наук». Вона логічно й
 поважно починає з додавання, потім переходить до віднімання,
 множення й ділення. Згодом злітає до висот математичної
 досконалості
